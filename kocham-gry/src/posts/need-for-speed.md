---
category: 'gry wyścigowe'
date: '18-03-2023'
title: 'Need For Speed'
excerpt: 'Jedna z najstarszych i najpopularniejszych serii gier wyścigowych w historii branży. Need for Speed należy do najbardziej wartościowych marek w portfolio Electronic Arts, a za kolejne jej odsłony zazwyczaj odpowiadają wewnętrzne studia deweloperskie amerykańskiego koncernu, np. EA Black Box, EA Gothenburg czy Criterion Games.'
thumbnail: '/images/posts/need-for-speed/thumbnail.jpg'
isPopular: true
---

### Historia

Cykl zadebiutował w 1994 roku grą The Need for Speed, przeznaczoną na konsole piątej generacji (3DO, PlayStation, Sega Saturn) oraz PC. Produkcja przygotowana została przez ekipę studia EA Canada, utworzonego w wyniku przejęcia Distinctive Software (twórców gier Test Drive i Test Drive II).

Wspólnym elementem wszystkich gier z cyklu Need for Speed jest możliwość kierowania różnymi modelami samochodów (wśród których na ogół nie brakuje luksusowych marek – Ferrari, Porsche, Mercedesa i innych). Zależnie od koncepcji, jaka przyświecała twórcom, model jazdy ma mniej lub bardziej realistyczny charakter. Z reguły również dostępnych jest wiele trybów rozgrywki, przeznaczonych zarówno do zabawy jedno-, jak i wieloosobowej.

Gry z serii Need for Speed wyróżniają się też za sprawą widowiskowej oprawy wizualnej oraz dynamicznego soundtracku. Tę pierwszą zapewniają wydajne silniki graficzne, m.in. z rodziny Chameleon Engine oraz Frostbite.

W historii Need for Speed wyróżnia się cztery okresy, odpowiadające zmianom strategii właściciela marki. Pierwszy zakończyła gra Need for Speed: Hot Pursuit 2 (2002). Drugi, trwający od 2003 roku, kiedy to zadebiutował kultowy Need for Speed: Underground, dobiegł końca wraz z premierą Need for Speed: Undercover (2008). Trzeci, zapoczątkowany przez Need for Speed: Shift (2009), zwieńczyło wydanie Need for Speed: The Run (2011), łączącego standardowe wyścigi z dynamicznymi, „filmowymi” scenami.

Czwarty – trwający do dziś – okres rozpoczęło Need for Speed: Most Wanted (2012). Rok później zadebiutowało Need for Speed: Rivals, czyli pierwsza odsłona cyklu, która ukazała się na konsolach ósmej generacji – Xboksie One i PlayStation 4. Większa moc obliczeniowa pozwoliła na podniesienie poziomu graficznego oraz wprowadzenie systemu All Drive, dzięki któremu mogliśmy płynnie przechodzić między rozgrywką w trybie dla pojedynczego gracza i grą sieciową. Wymagało to jednak stałego połączenia z Internetem, co nie spodobało się części społeczności. W 2015 roku zdecydowano się na całkowity reboot marki. Wydane wówczas Need for Speed (bez żadnego podtytułu) stanowiło powrót do rozwiązań wypracowanych na potrzeby Need for Speed: Underground. Produkcja zawierała więc rozbudowane opcje modyfikacji aut oraz elementy autentycznej miejskiej kultury motoryzacyjnej; całość wzbogacono o pełną zwrotów akcji fabułę, rozgrywającą się w otwartym mieście pogrążonym w mroku. Rok 2017 przyniósł premierę gry Need for Speed: Payback, która wprowadziła między innymi możliwość jazdy w terenie, z kolei w 2019 roku na sklepowe półki trafił Need for Speed: Heat, gdzie za dnia braliśmy udział w oficjalnych zawodach, z kolei w nocy uczestniczyliśmy w nielegalnych wyścigach. Wydany w 2022 roku Need for Speed Unbound przyniósł natomiast nową estetykę, łączącą realistyczne lokacje i modele samochodów z kreskówkowymi efektami i modelami postaci, utrzymanymi w stylistyce inspirowanej sztuką uliczną.

Na przestrzeni dwóch dekad seria doczekała się ponad dwudziestu odsłon zaliczanych do głównego nurtu oraz szeregu spin-offów. W 2015 roku na urządzeniach z systemami iOS i Android ukazała się gra Need for Speed: No Limits. W przeciwieństwie do innych części serii wydanych na platformach przenośnych, tytuł był od początku tworzony z myślą o sterowaniu dotykowym. Produkcję sygnował profesjonalny kierowca wyścigowy Ken Block, który wziął udział w kampanii promocyjnej i wystąpił w oficjalnym zwiastunie. W portfolio twórców znajduje się również produkcja sieciowa – oparte na modelu free-to-play Need for Speed: Edge. Jest to pierwsza darmowa gra wyścigowa działająca na silniku graficznym Frostbite 3. Bazuje ona w głównej mierze na rozwiązaniach zaczerpniętych z Need for Speed: Rivals.

### Popularność

Seria Need for Speed cieszy się sporą popularnością, która znalazła przełożenie także na inne produkty, w tym zabawki. Wytwórnia filmowa DreamWorks Studios podjęła się również przygotowania ekranizacji, która trafiła do kin w 2014 roku. Główną rolę zagrał w niej Aaron Paul, znany wcześniej z serialu Breaking Bad.