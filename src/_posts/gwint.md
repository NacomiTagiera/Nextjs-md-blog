---
category: 'gry karciane'
date: '02-05-2023'
title: 'Gwint'
excerpt: 'Kolekcjonerska gra karciana oparta na modelu free-to-play, stworzona przez polskie studio CD Projekt Red. Tytuł stanowi samodzielną, bardziej rozbudowaną wersję minigry, która po raz pierwszy pojawiła się w grze Wiedźmin 3: Dziki Gon i szybko okrzyknięta została jedną z najlepszych w historii branży.'
thumbnail: '/images/posts/gwint/thumbnail.jpg'
isPopular: true
---

### Rozgrywka

Gra oferuje zarówno tryb rozgrywki jednoosobowej, jak i tryby rozgrywki wieloosobowej. Tryb dla jednego gracza oferować ma w przyszłości rozbudowaną kampanię fabularną, udostępnianą w odcinkach. Natomiast gra wieloosobowa polega na rywalizacji ze sobą graczy, za pomocą sukcesywnie kompletowanych talii kart, podzielonych na sześć różnorodnych frakcji. W grze wieloosobowej gracze mają możliwość potyczki z losowym przeciwnikiem lub przyjacielem oraz możliwość gry rankingowej z przeciwnikami o podobnych rangach.

#### Przebieg gry

Na początku potyczki każdy z graczy losuje dziesięć przypadkowych kart ze swojej talii, z których dwie może potem wymienić (trzy, jeśli to on zaczyna). W każdej turze można wykonać tylko jedną z dwóch możliwych akcji. Dostępnymi możliwościami są położenie karty na polu bitwy, oraz pas, czyli rezygnacja z wykonywania dalszych akcji aż do skończenia rundy. Możliwe jest też użycie umiejętności swojego dowódcy, który został wybrany przy tworzeniu talii, nie jest to jednak zaliczane jako zagranie karty i odbywa się razem z tym. Karty jednostek umieszczane są w dwóch rzędach, odpowiadającym kolejno jednostkom walczącym wręcz oraz jednostkom walczącym w atakach dystansowych. Każda potyczka dzieli się na trzy rundy. Celem gry jest uzyskanie większej liczby punktów niż przeciwnik w dwóch z trzech rund.

#### Frakcje

Do dyspozycji gracza oddano sześć grywalnych frakcji: królestwa północy, Scoia'tael, potwory, Skellige, Cesarstwo Nilfgaardu oraz Syndykat, dodany w specjalnie poświęconym mu dodatku Novigrad w lipcu 2019 roku. Każda frakcja ma niepowtarzalny charakter i mechanikę oraz sześciu różnych dowódców.

### Produkcja

#### Sukces minigry

19 maja 2015 światową premierę miała gra Wiedźmin 3: Dziki Gon. Tytuł okazał się dużym sukcesem artystycznym, jak i komercyjnym. Jednym z najlepiej ocenianych elementów produkcji stała się zaimplementowana w niej minigra karciana gwint, której nazwa została zaczerpnięta z twórczości Andrzeja Sapkowskiego, mimo że nie stanowiła dokładnego odwzorowania gry wykreowanej przez pisarza w powieściach z cyklu o wiedźminie. Choć minigra stanowiła tylko jedną z wielu aktywności pobocznych dostępnych Wiedźminie 3, dzięki znacznemu stopniu dopracowania zyskała duże grono fanów, podejmujących próby przeniesienia jej poza obszar gry, której stanowiła część. 14 czerwca 2015 roku ukazała się fanowska modyfikacja do gry Tabletop Simulator, która wprowadzała możliwość rozgrywania w niej gwintowych potyczek. 6 lipca 2015 roku grupa fanów zainaugurowała stronę internetową, która umożliwiała grę w gwinta poprzez przeglądarkę internetową z innymi graczami. Strona internetowa została szybko zamknięta na skutek interwencji CD Projekt Red. Później pojawiały się podobne inicjatywy, wszystkie jednak także były usuwane. Na skutek tego zainteresowania, studio podjęło jednak prace nad własnym projektem. 6 czerwca 2016 roku został złożony wniosek o rejestrację znaku towarowego gry. Do oficjalnego ogłoszenia tytułu przez twórców doszło 13 czerwca 2016 roku. Tego samego dnia została uruchomiona dla chętnych graczy możliwość zapisu do udziału w beta testach gry.

#### Wersja beta

Wersja beta gry, której start pierwotnie planowany był na wrzesień 2016 roku, ostatecznie została udostępniona 26 października 2016 roku.

### Gwent Masters

**Gwent Masters** to planowany cykl rozgrywek rankingowych i turniejów e-sportowych Gwinta. Zostanie on oparty o sezonowy system rywalizacji Pro Ladder, oddzielony od innych rozgrywek rankingowych, w którym najlepsi gracze rywalizować będą o tzw. „punkty koron”. Ponadto twórcy gry planują organizację oficjalnych i licencjonowanych turniejów best-of-five, skierowanych dla profesjonalnych graczy. Zostały one podzielone na trzy poziomy. Osiem turniejów Open będzie dostępnych dla ośmiu graczy posiadających największą liczbę punktów koron pod koniec każdego sezonu rozgrywek. Cztery konkursy Challenger, będą rozgrywane co drugi sezon. a udział w nich wezmą zarówno uczestnicy turniejów Open, jak i gracze z nominacji dewelopera tytułu. Sukcesy w konkursach wiązać się będą z wysokimi nagrodami pieniężnymi.

Całość zmagań w każdym sezonie ma kończyć wielkie wydarzenie **Gwent World Masters**, czyli finał całych rozgrywek, w którym zawodnicy walczyć będą o tytuł mistrza świata. Suma nagród Gwent World Masters ma wynieść ćwierć miliona dolarów. Rekrutacja do finałów będzie się odbywać ze zwycięzców Challengerów oraz spośród osób z największą całkowitą liczbą koron w rankingu Pro Ladder.
