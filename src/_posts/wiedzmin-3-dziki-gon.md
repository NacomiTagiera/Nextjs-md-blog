---
category: 'rpg'
date: '2023-05-29'
title: 'Wiedźmin 3: Dziki Gon'
excerpt: 'Gra stworzona przez polskie studio CD Projekt RED, jest trzecią odsłoną popularnej serii gier RPG opartych na powieściach Andrzeja Sapkowskiego. Oferuje niezwykłą przygodę w świecie fantasy, pełną niebezpieczeństw, tajemnic i emocjonujących wyborów, które mają wpływ na dalszy rozwój fabuły.'
thumbnail: '/images/posts/wiedzmin-3-dziki-gon/thumbnail.webp'
---

### Rozgrywka

_Wiedźmin 3: Dziki Gon_ jest fabularną grą akcji z otwartym światem. Gracz steruje postacią Geralta z Rivii z perspektywy trzeciej osoby. W niektórych fragmentach gry gracz wciela się w postać Ciri. Poza poruszaniem się po lądzie można także pływać zarówno na jak i pod powierzchnią wody. W celu szybszego przemieszczania się gracz może skorzystać z punktów szybkiej podróży, łodzi lub koni. W trakcie gry gracz znajduje przedmioty, które są przechowywane w ekwipunku. Po wcześniejszym uzbieraniu potrzebnych składników alchemicznych i rzemieślniczych Geralt może stworzyć eliksiry, odwary, petardy oraz oleje czy też ulepszyć swój oręż. Mikstury można zażywać przed walką jak i w trakcie starć. Poza tym gracz ma możliwość konsumpcji żywności oraz różnych trunków regenerujących żywotność. W trakcie rozgrywki gracz zdobywa punkty doświadczenia i punkty umiejętności, zdobywane poprzez wykonywanie zadań, zabijanie potworów oraz odkrywanie miejsc mocy, które może przydzielić do jednej z trzech specjalizacji: szermierki, alchemii i magii. W ekranie postaci możliwe jest aktywowanie maksymalnie dwunastu umiejętności jednocześnie, wspomaganych przez 4 mutageny, które mogą zwiększać wielkość obrażeń, moc znaków albo żywotność.

System walki jest zmodyfikowaną wersją tego z Wiedźmina 2. Gracz potrafi walczyć bronią białą, dystansową i używać zaklęć zwanych znakami. Do dyspozycji ma miecze stalowe, przeznaczone do walki z postaciami humanoidalnymi i zwierzętami, oraz miecze srebrne przeciwko istotom magicznym. Podczas walki istnieje możliwość przerwania ataku, uniknięcia lub zablokowania ciosu. Postać może korzystać z pięciu znaków, które z biegiem gry można ulepszyć. Geralt za pomocą wiedźmińskich zmysłów może wytropić niektóre bestie podążając za ich śladami, zapachem lub poszukiwać w ten sposób wskazówek pozwalających rozwiązać zadanie.

Gracz ma możliwość zagrania w minigry takie jak wyścigi konne, pojedynki na pięści czy gra karciana gwint. W gwinta grają dwie osoby po uprzednim wybraniu jednej z pięciu armii – Nilfgaardu, Królestw Północy, Scoia’tael, Skellige lub potworów.

### Produkcja

Koszt produkcji przekroczył 300 milionów złotych. Główny zespół pracujący nad grą liczył 240 osób. Łącznie w procesie produkcji zaangażowane było ponad 1500 osób. Gra została pierwszy raz publicznie pokazana na konferencji Microsoftu podczas targów E3 w czerwcu 2013 roku.
Wiedźmin 3 został stworzony przy pomocy silnika REDengine 3. Użyto także takich technologii jak SpeedTree, PhysX czy Nvidia HairWorks. Duże zmiany zaszły w zakresie odbywanych walk. Całkowicie przebudowano sztuczną inteligencję przeciwników Geralta, a on sam otrzymał więcej animacji, które wykorzystywane są w walkach. Akcja gry ma miejsce w otwartym świecie, trzydzieści razy większym od tego z poprzedniej części.
Poza standardową wersją wydana została także edycja kolekcjonerska, która zawiera m.in. figurkę Geralta walczącego z gryfem, wiedźmiński medalion czy artbook. Po premierze zostało wydanych 16 darmowych dodatków DLC, które zawierają między innymi nowe zadania poboczne, nowe karty do gwinta, alternatywny wygląd postaci, tryb „Nowej Gry Plus” oraz elementy ekwipunku.
