---
category: 'gry sportowe'
date: '2023-07-31'
title: 'NBA 2K23'
excerpt: 'NBA 2K23 to dwudziesta czwarta gra z cyklu koszykarskich gier sportowych na licencji amerykańskiej ligi NBA. Za produkcję nowej odsłony ponownie odpowiada zespół Visual Concepts wspierany przez firmę Take-Two Interactive.'
thumbnail: '/images/posts/nba-2k23/thumbnail.webp'
---

### Mechanika

NBA 2K23 podąża kierunkiem wytyczonym przez poprzednie odsłony cyklu. Jest to więc gra sportowa, w której rozgrywamy mecze koszykówki. Do zwycięstwa możemy poprowadzić rzeczywiste zespoły lub własne drużyny marzeń złożone zarówno ze współczesnych gwiazd NBA, jak i legendarnych zawodników ligi pokroju Michaela Jordana (umieszczonego na okładce specjalnych wersji gry).

Twórcy zadbali też o poprawienie rozgrywki, by była jeszcze bardziej realistyczna. Zmiany uwzględniają poprawione, płynniejsze animacje i zupełnie nową mechanikę w interakcjach jeden na jednego, dzięki której łatwiej jest zatrzymać atakujących zawodników. Twórcy dodali też sporo nowych opcji personalizacji koszykarzy.

### Tryby gry

W NBA 2K23 powracają znane tryby, tak lokalne, jak i sieciowe. Uwzględnia to MyTEAM, w którym możemy stworzyć nawet najbardziej nierealną drużynę marzeń, oraz MyCAREER oparty na budowaniu reputacji własnego zawodnika w koszykarskim świecie. Posiadacze konsol PS4, Xbox One, Nintendo Switch i pecetów ponownie wsiądą na statek pasażerski w trybie MyCAREER, znany z poprzedniej odsłony, z boiskami i cennymi nagrodami do zdobycia oraz widokami do zobaczenia. Z kolei na konsolach PlayStation 5 i Xbox Series X/S w trybie kariery powraca Miasto (The City), ogromna sieciowa mapa pełna interesujących miejsc. Tych zresztą jest tu jeszcze więcej niż w NBA 2K22. Gracze mogą również spróbować swych sił w Wyzwaniach Jordana (The Jordan Challenge), by prześledzić drogę legendarnego Michaela Jordana od akademickich meczów po tytuł legendy NBA. Wszystko to z komentarzem osób, które śledziły karierę koszykarza od jego pierwszych kroków w lidze.

NBA 2K23 to, jak poprzednie części serii i wiele innych gier sportowych, tytuł stawiający na realistyczną trójwymiarową oprawę wizualną. W grze wiernie odwzorowano tak stadiony, jak i sylwetki koszykarzy, przy czym pod względem technicznym najlepiej prezentują się wydania na konsole dziewiątej generacji (tj. PlayStation 5 i Xbox Series X/S).
